# Stadsverdediging
Deze kaarten tonen de objecten die horen bij de stadsverdediging van Leiden, opgedeeld in verschillende kaartlagen per type object: poorten, schansen, stadsmuur en water. De informatie over de objecten is gebasseerd op archeologisch- en bouwhistorisch onderzoek. Toelichting op de metadata vind u hier: https://github.com/erfgoedleiden/Cultuurhistorische-atlas-Leiden/tree/master/Toelichting

In de 12e eeuw bestond Leiden uit een grafelijk hof met een kapel in de huidige Pieterswijk, een dijkdorp ter plaatse van de huidige Breestraat en de Burcht op het Waardeiland. In het midden van de 13e eeuw werd de eerste verdedigingsgracht gegraven rondom de stad. Het is niet precies bekend wanneer deze gracht is gegraven. In de loop van de 14e eeuw werd aan de stadszijde van de gracht een stadsmuur gebouwd. Historische bronnen maken vanaf 1354 melding van deze muur. Uit diezelfde bronnen kunnen we opmaken dat achter de muur een straat lag en aan die straat waren huizen gebouwd. De resten van de 14e-eeuwse stadsmuur liggen ongeveer onder het midden van de huidige straat.

In de 13e eeuw ontstond de voorstad op de Hogewoerd. Het is niet duidelijk of dit deel van de stad ooit ommuurd is geweest. Wel was er sprake van twee poortgebouwen: poort Costverloren op de Hogewoerd en de St. Jorispoort. Leiden werd in de 14e eeuw meerdere malen vergroot. Rond het midden van de 14e eeuw werden deze nieuwe stadsdelen voorzien van een stadsmuur en een vestgracht. Zo werden de Herengracht gegraven, alsook de Oude Vest. Aan de binnenzijde van de stadsmuur werd een tweede, smallere gracht gegraven: de zogeheten Binnenvestgracht. Deze middeleeuwse binnenvestgrachten zijn in de loop der tijd allemaal gedempt. Aan weerszijden van de Haarlemmerstraat en Breestraat werden stadspoorten gebouwd.

Aan het einde van de 14e eeuw werd Leiden voorlopig voor het laatst vergroot. Het gebied ten zuiden van het Rapenburg werd nu onderdeel van de stad en werd voorzien van een nieuwe stadsmuur en vestgracht. Aan de zuidzijde van de stad, aan de uitvalsweg richting Zoeterwoude, bouwde men een stadspoort: de Koepoort. Op regelmatige afstand langs de muur werden muurtorens gebouwd. Een van deze muurtorens â€“ toren Oostenrijck - is nu nog aanwezig aan de zuidzijde van de stad.

In 1573/1574 werd Leiden zwaar op de proef gesteld: tot twee maal toe belegerden de Spanjaarden de stad. Zowel de stad als de Spanjaarden legden in deze periode verdedigingswerken aan. Leiden begon eind 1572 al met het slopen van alle bebouwing buiten de stadsmuren. Zo had de stad een onbelemmerd schootsveld op de omgeving. Op 13 oktober sloegen de Spanjaarden hun tenten op rond de stad. Ze legden hierbij een netwerk van schansen aan, om op die manier de toegang tot de stad te controleren. Het waren kleine vestingen, die meestal op de knooppunten van wegen werden gebouwd. Zo kon de stad niet bevoorraad worden en leden de bewoners van Leiden honger.

Na het beleg van Leiden werd de stadsverdediging gemoderniseerd. Dit was nodig: de nieuwe vuurwapens werden steeds krachtiger en de middeleeuwse stadsmuren waren hier niet tegen bestand. Het stadsbestuur kon echter niet de hele stad in een keer van een nieuwe verdedigingslinie voorzien. Dit zou te veel tijd en geld kosten. Daarom is men begonnen om de middeleeuwse stadsmuur op een aantal cruciale pekken te moderniseren. Bestaande poorten werden verstevigd of vervangen, voorzien van aarden bastions of ravelijnen en er verscheen een nieuwe poort aan de noordzijde van de stad: de eerste Marepoort. 

Na het beleg van Leiden werd de stadsverdediging verder gemoderniseerd. In deze periode werd de stad in een aantal fasen vergroot en men voorzag de nieuwe stadsdelen van moderne vestingwerken bestaande uit aarden wallen en bastions. Men bouwde nieuwe stadspoorten, waarvan sommige nog steeds het stadsbeeld bepalen. Aan de zuidzijde van de stad werden slechts twee bolwerken aangelegd. De middeleeuwse muur met zijn torens was hier nog steeds in gebruik en vormde een zwakke plek in de verdediging van de stad.

Bij het ontwerpen en samenstellen van deze kaarten is de grootst mogelijk zorgvuldigheid betracht. Desondanks kan Erfgoed Leiden en Omstreken geen aansprakelijkheid aanvaarden voor enige technische, redactionele, typografische of andere fout in de informatie. Ook voor schade, van welke aard ook, die het directe of indirecte gevolg is van handelingen en/of beslissingen die (mede)gebaseerd zijn op de informatie op deze website of de links naar websites van derden, is Erfgoed Leiden en Omstreken niet aansprakelijk.

Op de dataset is de licentie Naamsvermelding-NietCommercieel-GelijkDelen van toepassing. De informatie en kaartlagen mogen vrij gebruikt worden (voor niet commercieel gebruik) met vermelding van de bron: Erfgoed Leiden en Omstreken, maar niet zodanig dat de indruk wordt gewekt dat ELeo instemt met uw werk, of er gebruik van maakt.
